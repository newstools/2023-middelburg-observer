Voormalige burgemeester Mike Masina, en sakevennoot Johan van Wyk, het hulself beide gister aan die polisie gaan oorgee.
Hulle sal weer op 28 Maart in die plaaslike landdroshof verskyn. Volgens ’n polisiebron is beide mnre. Masina en Van Wyk deur die Valke ingeroep vir ondervraging weens meer as R500 000 se steenkool in hul besit, waarvoor hulle na bewering nie die nodige permitte en dokumente kon lewer nie. Die stuk grond is in die Rondebosch omgewing geleë. Mnr. Masina het die klagtes bevestig. Hy sê egter dat daar wel aansoek gedoen is vir die nodige permitte, maar dat ’n gerompslomp met die permitaansoeke by die Departement van Minnerale en Energie daartoe bygedra het dat die arrestasies “op klein tegniese tekortkominge,” gemaak is. • Die arrestasies volg op twee soortgelyke klopjagte op twee ander plotte naby Pienaardam.
Verskeie arrestasies is ook tydens die klopjag deur die Groen Skerpioene gemaak. Die twee Vaalbank plotte word al jarelank ondersoek.
Die grond word gebruik vir die stoor van steenkool. Talle in die steenkoolbedryf beskuldig die steenkoolwerwe van “steenkooldiefstal en die ruil van kwaliteit steenkool vir substandaard vragte”. Eskom het reeds verskeie maal kapsie gemaak op die groeiende lewering van substandaard steenkool aan sy kragaanlegte.
Die substandaard steenkool beskadig Eskom infrastruktuur wat tot aanleg afsluitings en langer beurtkragperiodes lei. Beide die plotte is deur die Groen Skerpioene gesluit, nadat twee kennisgewings deur die werfoperateurs geïgnoreer is.
Meer as 20 polisievoertuie en 11 ongemerkte voertuie het in Woensdag se klopjagte deelgeneem. Die ploteienaars en hul werkers is almal gearresteer. Toerusting, majienerie en voertuie is ook in die klopjag geskut. Hulle name is nie bekendgemaak nie. • Beide Woensdag en Donderdag se arrestasies is vir ootredings op omgewingsimpak wetgewing.