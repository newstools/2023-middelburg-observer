Die aanval en selfdood het sekondes geduur. Bester het twee weke gelede op ’n Donderdagmiddag, kort na toemaaktyd, na Jud’sies geloop, drie petrolbomme na die Kapp egpaar geslinger en toe gehardloop om ’n rewolwer te gaan haal. Terwyl mnr. Kapp die brand in Jud’sies probeer blus het, het Bester verskeie skote op die paartjie in die winkel gevuur.
Hierna het hy sy eie voertuig voor sy winkel aan die brand gesteek. In die harwar het verskeie mense, insluitende ’n tandartsassistent en Bester se suster Petro se lewensmaat Willie Pretorius, uitgegaan om te kyk wat gebeur, toe daar op hulle geskiet is. Bester het hierna sy eie winkel aan die brand gesteek voordat hy homself om die lewe gebring het. Die inligting is deur ’n polisiebron bevestig.