Me. Zuané Potgieter het gister laat op Facebook gesien dat daar na mnr. Van Niekerk gesoek word en sy het besef die man wat sy gesien het, pas die beskrywing van mnr. Van Niekerk. Sy het omstreeks 13:20 op die ou Belfastpad gery om haar kind vir perdrylesse te neem. “Sowat 300 meter vanaf die plek waar die prostitute gewoonlik sit, naby die Rustique afdraai, het hy aan die oorkant van die pad geloop. Omtrent daar waar die mense onwettig hul vullis aan die kant van die pad stort.” Lees ook: Man se verdwyning: “Daar is groot fout!”  Me. Potgieter het in die rigting van die Middelburgdam gery en die man het terug gestap oorkant die pad in Middelburg se rigting.
Dit was vir haar vreemd om hom daar te sien. “Daar is gereeld mense van die informele nedersettings wat daar loop en fietsryers op die pad, maar dit is die eerste keer dat ek hom daar gesien het.” Nadat sy die Facebookplasing van me. Michelle van Niekerk (mnr. Van Niekerk se vrou) gesien het, het die prentjie van die man met die baard weer by haar opgekom. “Hy het ook donker klere aangehad en ’n baard. En ek is byna seker hy was kaalvoet!” • Sowat drie ure nadat me. Potgieter vir mnr. Van Niekerk op die ou Belfastpad gesien het, is hy op die brug oor die N4 (Hendrinapad) gesien. Hy wou nie by die persoon inklim wat gestop het nie en gesê hy stap. • As iemand weet waar mnr. Van Niekerk kan wees, bel me. Van Niekerk by 082 438 8570.