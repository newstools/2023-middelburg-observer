‘n Boksie met al sy persoonlike goedjies daarin, is al wat gekry is by ‘n man wat vanoggend kort voor 10:00 dood op ‘n sypaadjie gekry is. Verbygangers het gesien dat die man by die deur van ‘n besigheid by die Boven parkeerarea lê. Lede van die munispale polisie het hul voertuie weerskante van die toneel gestop, terwyl hulle vir die Suid-Afrikaanse Polisiediens gewag het. Hy het klaarblyklik nie sigbare beserings aan hom gehad nie en bestaan die vermoede dat hy moontlik aan natuurlike oorsake dood is. 